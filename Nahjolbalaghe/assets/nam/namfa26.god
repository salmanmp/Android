نامه 026-به یكی از ماموران زكات 
اخلاق كارگزاران مالیاتی 
او را به ترس از خدا در اسرار پنهانی، و اعمال مخفی سفارش می كنم، آنجا كه هیچ گواهی غیر از او، و نماینده ای جز خدا نیست، و سفارش می كنم كه مبادا در ظاهر خدا را اطاعت، و در خلوت نافرمانی كند، و اینكه آشكار و پنهانش، و گفتار و كردارش در تضاد نباشد، امانت الهی را اداء، و عبادت را خالصانه انجام دهد. و به او سفارش می كنم با مردم تندخو نباشد، و به آنها دروغ نگوید، و با مردم به جهت اینكه بر آنها حكومت دارد بی اعتنایی نكند، چه اینكه مردم برادران دینی، و یاری دهندگان در استخراج حقوق الهی اند. بدان! برای تو در این زكاتی كه جمع می كنی سهمی معین، و حقی روشن است، و شریكانی از مستمندان و ضعیفان داری، همانگونه كه ما حق تو را می دهیم، تو هم باید نسبت به حقوق آنان وفادار باشی، اگر چنین نكنی در روز رستاخیز بیش از همه دشمن داری، و وای بر كسی كه در پیشگاه خدا، فقرا و مساكین، و درخواست كنندگان و آنان كه از حقشان محرومند، و بدهكاران و ورشكستگان و در راه ماندگان، دشمن او باشند و از او شكایت كنند. 
امانتداری 
كسی كه امانت الهی را خوار شمارد، و دست به خیانت آلوده كند، و خود و دین خود را پاك نسازد، درهای خواری را در دنیا به روی خود گشوده، و در قیامت خوارتر و رسواتر خواهد بود، و همانا! بزرگترین خیانت! خیانت به ملت، و رسواترین دغلكاری، دغلبازی با امامان است، با درود.