نامه 043-به مصقله بن هبیره 
سخت گیری در مصرف بیت المال 
گزارشی از تو به من دادند كه اگر چنان كرده باشی، خدای خود را به خشم آوردی، و امام خویش را نافرمانی كردی، خبر رسید كه تو غنیمت مسلمانان را كه نیزه ها و اسبهاشان گرد آورده، و با ریخته شدن خونهایشان به دست آمده، به اعرابی كه خویشاوندان تواند، و تو را برگزیدند، می بخشی. به خدایی كه دانه را شكافت، و پدیده ها را آفرید، اگر این گزارش درست باشد، در نزد من خوارشده، و منزلت تو سبك گردیده است، پس حق پروردگارت را سبك مشمار، و دنیای خود را با نابودی دین آباد نكن، كه زیانكارترین انسانی، آگاه باش، حق مسلمانانی كه نزد من یا پیش تو هستند در تقسیم بیت المال مساوی است، همه باید به نزد من آیند و سهم خود را از من گیرند.