نامه 034-به محمد بن ابی بكر 
روش دلجویی از فرماندار معزول 
پس از یاد خدا و درود، به من خبر داده اند كه از فرستادن اشتر به سوی محل فرمانداریت، ناراحت شده ای، این كار را انجام ندادم كه تو در تلاش خود كند شدی، یا انتظار كوشش بیشتری از تو دارم، اگر تو را از فرمانداری مصر عزل كردم، فرماندار جایی قرار دادم كه اداره آنجا بر تو آسان تر، و حكومت تو در آن سامان خوش تر است. همانا مردی را فرماندار مصر قرار دادم، كه نسبت به ما خیرخواه، و به دشمنان ما سخت گیر و درهم كوبنده بود، خدا او را رحمت كند، كه ایام زندگی خود را كامل و مرگ خود را ملاقات كرد، در حالی كه ما از او خشنود بودیم و خداوند خشنودی خود را نصیب او گرداند، و پاداش او را چند برابر عطا كند. پس برای مقابله با دشمن سپاه را بیرون بیاور، و با آگاهی لازم به سوی دشمن حركت كن، و با كسی كه با تو در جنگ است آماده پیكار باش. مردم را به راه پروردگارت بخوان، و از خدا فراوان یاری خواه كه تو را در مشكلات كفایت می كند، و در سختیهایی كه بر تو فرود می آید یاریت می دهد. ان شاء الله