نامه 067-به قثم بن عباس 
رسیدگی به امور حاجیان در مراسم حج 
پس از یاد خدا و درود! 
برای مردم حج را به پای دار، و روزهای خدا را به یادشان آور، در بامداد و شامگاه در یك مجلس عمومی با مردم بنشین، آنان كه پرسشهای دینی دارند با فتواها آشنایشان بگردان، و ناآگاه را آموزش ده، و با دانشمندان به گفتگو بپرداز، جز زبانت چیز دیگری پیام رسانت با مردم، و جز چهره ات دربانی وجود نداشته باشد، و هیچ نیازمندی را از دیدار خود محروم مگردان، زیرا اگر در آغاز از درگاه تو رانده شود، دیگر تو را نستاید گرچه در پایان حاجت او برآورده شود. در مصرف بیت المالی كه در دست تو جمع شده است اندیشه كن، و آن را به عیالمندان و گرسنگان پیرامونت ببخش، و به مستمندان و نیازمندانی كه سخت به كمك مالی تو احتیاج دارند برسان، و مازاد را نزد ما بفرست، تا در میان مردم نیازمندی كه در این سامان هستند تقسیم گردد. 
سفارش به رفع نیازهای حجاج 
به مردم مكه فرمان ده تا از هیچ زائری در ایام حج در مكه اجرت مسكن نگیرند، كه خدای سبحان فرمود: (عاكف و بادی در مكه یكسانند.) عاكف، یعنی اهل مكه، و بادی، یعنی زائرانی كه از دیگر شهرها به حج می آیند، خدا ما و شما را به آنچه دوست دارد توفیق عنایت فرماید، با درود.