نامه 017-در پاسخ نامه معاویه 
افشای چهره بنی امیه و فضائل اهل بیت (ع) 
معاویه! اینكه خواستی شام را به تو واگذارم، همانا من چیزی را كه دیروز از تو باز داشتم، امروز به تو نخواهم بخشید، و اما سخن تو كه جنگ، عرب را جز اندكی، بكام خویش فرو برده است، آگاه باش، آن كس كه بر حق بود، جایگاهش بهشت، و آنكه بر راه باطل بود در آتش است. اما اینكه ادعای تساوی در جنگ و نفرات جهادگر كرده ای، بدان، كه رشد تو در شك به درجه كمال من در یقین نرسیده است، و اهل شام بر دنیا حریص تر از اهل عراق به آخرت نیستند. 
فضائل عترت پیامبر (ص) 
و اینكه ادعا كردی ما همه فرزندان (عبدمناف) هستیم، آری چنین است، اما جد شما (امیه) چونان جد ما (هاشم) و (حرب) همانند (عبدالمطلب) و (ابوسفیان) مانند (ابوطالب) نخواهند بود، هرگز ارزش مهاجران چون اسیران آزادشده نیست، و حلال زاده همانند حرام زاده نمی باشد، و آنكه بر حق است با آنكه بر باطل است را نمی توان مقایسه كرد، و مومن چون مفسد نخواهد بود، و چه زشتند آنان كه پدران گذشته خود را در ورود به آتش پیروی كنند. از همه كه بگذریم، فضیلت نبوت در اختیار ماست كه با آن عزیزان را ذلیل، و خوارشدگان را بزرگ كردیم، و آنگاه كه خداوند امت عرب 
را فوج فوج به دین اسلام درآورد، و این امت در برابر دین یا از روی اختیار یا اجبار تسلیم شد، شما خاندان ابوسفیان، یا برای دنیا و یا از روی ترس در دین اسلام وارد شدید، و این هنگامی بود كه نخستین اسلام آورندگان بر همه پیشی گرفتند، و مهاجران نخستین ارزش خود را باز یافتند، پس ای معاویه شیطان را از خویش بهره مند، و او را بر جان خویش راه مده. با درود.