نامه 065-به معاویه 
افشای علل گمراهی معاویه 
پس از یاد خدا!
معاویه! وقت آن رسیده است كه از حقائق آشكار پند گیری، تو با ادعاهای باطل همان راه پدرانت را می پیمایی، خود را در دروغ و فریب افكندی، و خود را به آنچه برتر از شان تواست نسبت می دهی، و به چیزی دست دراز می كنی كه از تو باز داشته اند، و به تو نخواهد رسید، این همه را برای فرار كردن از حق، و انكار آنچه را كه از گوشت و خون تو لازم تر است، انجام می دهی، حقائقی كه گوش تو آنها را شنیده و از آنها آگاهی داری، آیا پس از روشن شدن راه حق، جز گمراهی آشكار چیز دیگری یافت خواهد شد؟ و آیا پس از بیان حق، جز اشتباه كاری وجود خواهد داشت؟ از شبهه و حق پوشی بپرهیز، فتنه ها دیر زمانی است كه پرده های سیاه خود را گسترانده، و دیده هایی را كور كرده است. 
پاسخ به ادعاهای دروغین معاویه 
نامه ای از تو به دستم رسید كه در سخن پردازی از هر جهت آراسته، اما از صلح و دوستی نشانه ای نداشت، و آكنده از افسانه هایی بود كه هیچ نشانی از دانش و بردباری در آن بچشم نمی خورد، در نوشتن این نامه كسی را مانی كه پای در گل فرو رفته، و در بیغوله ها سرگردان است، مقامی را می طلبی كه از قدر و ارزش تو والاتر است، و هیچ عقابی را توان پرواز بر فراز آن نیست و چون ستاره دوردست (عیوق) از تو دور است. پناه بر خدا كه پس از من ولایت مسلمانان را بر عهده گیری، و سود و زیان آن را بپذیری، یا برای تو با یكی از مسلمانان پیمانی یا قراردادی را امضا كنم. از هم اكنون خود را دریاب، و چاره ای بیندیش، كه اگر كوتاهی كنی، و برای درهم كوبیدنت بندگان خدا برخیزند، درهای نجات بروی تو بسته خواهد شد، و آنچه را كه امروز از تو می پذیرند فردا نخواهند پذیرفت، با درود.