نامه 030-به معاویه 
پند و هشدار به معاویه 
نسبت به آنچه در اختیار داری از خدا بترس، و در حقوق الهی كه بر تو واجب است اندیشه كن، و به شناخت چیزی همت كن كه در ناآگاهی آن معذور نخواهی بود، همانا اطاعت خدا، نشانه های آشكار، و راههای روشن. و راهی میانه و همیشه گشوده، و پایانی دلپسند دارد كه زیركان به آن راه یابند، و فاسدان از آن به انحراف روند، كسی كه از دین سر باز زند، از حق رویگردان شده، و در وادی حیرت سرگردان خواهد شد، كه خدا نعمت خود را از او گرفته، و بلاهایش را بر او نازل می كند، معاویه اینك به خود آی، و به خود بپرداز! زیرا خداوند راه و سرانجام امور تو را روشن كرده است. اما تو همچنان به سوی زیانكاری، و جایگاه كفرورزی، حركت می كنی، خواسته های دل تو را به بدیها كشانده، و در پرتگاه گمراهی قرار داده است، و تو را در هلاكت انداخته، و راههای نجات را بر روی تو بسته است.