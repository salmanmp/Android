نامه 018-به عبدالله بن عباس
روش برخورد با مردم 
بدان، كه بصره امروز جایگاه شیطان، و كشتزار فتنه هاست، با مردم آن به نیكی رفتار كن، و گره وحشت زا از دلهای آنان بگشای، بدرفتاری تو را با قبیله (بنی تمیم) و خشونت با آنها را به من گزارش دادند، همانا (بنی تمیم) مردانی نیرومندند كه هرگاه دلاوری از آنها غروب كرد، سلحشور دیگری جای آن درخشید، و در نبرد، در جاهلیت و اسلام، كسی از آنها پیشی نگرفت، و همانا آنها با ما پیوند خویشاوندی، و قرابت و نزدیكی دارند، كه صله رحم و پیوند با آنان پاداش، و گسستن پیوند با آنان كیفر الهی دارد، پس مدارا كن ای ابوالعباس! امید است آنچه از دست و زبان تو از خوب یا بد، جاری می شود، خدا تو را بیامرزد، چرا كه من و تو در اینگونه از رفتارها شریكیم. سعی كن تا خوش بینی من نسبت به شما استوار باشد، و نظرم دگرگون نشود، با درود.