نامه 062-به مردم مصر 
مظلومیت امام در خلافت 
پس از یاد خدا و درود! 
خداوند سبحان محمد (ص) را فرستاد تا بیم دهنده جهانیان، و گواه پیامبران پیش از خود باشد، آنگاه كه پیامبر (ص) به سوی خدا رفت، مسلمانان پس از وی در كار حكومت با یكدیگر درگیر شدند، سوگند به خدا نه در فكرم می گذشت، و نه در خاطرم می آمد كه عرب خلافت را پس از رسول خدا (ص) از اهل بیت او بگرداند، یا مرا پس از وی از عهده دار شدن حكومت باز دارند، تنها چیزی كه نگرانم كرد شتافتن مردم به سوی فلان شخص بود كه با او بیعت كردند. من دست باز كشیدم، تا آنجا كه دیدم گروهی از اسلام باز گشته، می خواهند دین محمد (ص) را نابود سازند، پس ترسیدم كه اگر اسلام و طرفدارانش را یاری نكنم، رخنه ای در آن بینم یا شاهد نابودی آن باشم، كه مصیبت آن بر من سخت تر از رها كردن حكومت بر شماست، كه كالای چند روزه دنیاست، به زودی ایام آن می گذرد چنانكه سراب ناپدید شود، یا چونان پاره های ابر كه زود پراكنده می گردد. پس در میان آن آشوب و غوغا بپا خواستم تا آنكه باطل از میان رفت، و دین استقرار یافته، آرام شد. 
(بخشی از همین نامه است:) 
شجاعت و دشمن شناسی امام (ع) 
به خدا سوگند! اگر تنها با دشمنان روبرو شوم، در حالی كه آنان تمام روی زمین را پر كرده باشند، نه باكی داشته، و نه می هراسم، من گمراهی آنان و هدایت خود را كه بر آن استوارم، آگاهم، و از طرف پروردگارم به یقین رسیده ام، و همانا من برای ملاقات پروردگار مشتاق، و به پاداش او امیدوارم. لكن از این اندوهناكم كه بیخردان، و تبهكاران این امت حكومت را به دست آورند، آنگاه مال خدا را دست به دست بگردانند، و بندگان او را به بردگی كشند، با نیكوكاران در جنگ، و با فاسقان همراه باشند، زیرا از آنان كسی در میان شماست كه شراب نوشید و حد بر او جاری شد، و كسی كه اسلام را نپذیرفت اما به ناحق بخششهایی به او عطا گردید. اگر اینگونه حوادث نبود شما را برنمی انگیختم، و سرزنشتان نمی كردم، و شما را به گردآوری تشویق نمی نمودم، و آنگاه كه سر باز می زدید رهاتان می كردم. آیا نمی بینید كه مرزهای شما را تصرف كردند؟ و شهرها را گشودند؟ و دستاوردهای شما را غارت كردند؟ و در میان شهرهای شما آتش جنگ را برافروختند؟ برای جهاد با دشمنان كوچ كنید. خدا شما را رحمت كند، در خانه های خود نمانید، كه به ستم گرفتار، و به خواری دچار خواهید شد، و بهره زندگی شما از همه پست تر خواهد بود، و همانا برادر جنگ، بیداری و هوشیاری است هر آن كس كه به خواب رود، دشمن او نخواهد خوابید. با درود.