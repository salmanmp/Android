نامه 050-به امیران سپاه خود 
پرهیز از غرورزدگی در نعمتها 
از بنده خدا، علی بن ابیطالب ، امیر مومنان ، به نیروهای مسلح و مرزداران كشور پس از یاد خدا و درود! همانا بر زمامدار واجب است كه اگر اموالی به دست آورد، یا نعمتی مخصوص او شد، دچار دگرگونی نشود، و با آن اموال و نعمتها، بیشتر به بندگان خدا نزدیك، و به برادرانش مهربانی روا دارد. 
مسوولیتهای رهبری و نظامیان 
آگاه باشید حق شما بر من آن است كه جز اسرار جنگی هیچ رازی را از شما پنهان ندارم، و كاری را جز حكم شرع، بدون مشورت، با شما انجام ندهم، و در پرداخت حق شما كوتاهی نكرده، و در وقت تعیین شده آن بپردازم، و با همه شما بگونه ای مساوی رفتار كنم. پس وقتی من مسوولیتهای یادشده را انجام دهم، بر خداست كه نعمتهای خود را بر شما ارزانی دارد، و اطاعت من بر شما لازم است، و نباید از فرمان من سرپیچی كنید، و در انجام آن چه صلاح است سستی ورزید، و در سختیها برای رسیدن به حق تلاش كنید، حال اگر شما پایداری نكنید، خوارترین افراد نزد من انسان كج رفتار است، كه او را به سختی كیفر خواهم داد، و هیچ راه فراری نخواهد داشت، پس دستورالعملهای ضروری را از فرماندهانتان دریافت داشته و از فرماندهان خود در آنچه كه خدا امور شما را اصلاح می كند، اطاعت كنید، با درود.