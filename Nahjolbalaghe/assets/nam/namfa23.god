نامه 023-پس از آنكه ضربت خورد 
پندهای جاودانه 
سفارش من برای شما آنكه به خدا شرك نورزید، و سنت محمد (ص) را تباه نكنید، این دو ستون دین را برپا دارید، و این دو چراغ را روشن نگهدارید، آنگاه سزاوار هیچ سرزنشی نباشید. من دیروز همراهتان بودم و امروز مایه عبرت شما می باشم، و فردا از شما جدا می گردم، اگر ماندم خود اختیار خون خویش را دارم، و اگر بمیرم، مرگ وعده گاه من است، اگر عفو كنم، برای من نزدیك شدن به خدا، و برای شما نیكی و حسنه است، پس عفو كنید. (آیا دوست ندارید خدا شما را بیامرزد؟) به خدا سوگند! مرگ ناگهان به من روی نیاورده كه از آن خشنود نباشم، و نشانه های آن را زشت بدانم، بلكه من چونان جوینده آب در شب كه ناگهان آن را بیابد، یا كسی كه گمشده خود را پیدا كند، از مرگ خرسندم كه: (و آنچه نزد خداست برای نیكان بهتر است.) (شبیه این كلمات در خطبه ها گذشت كه جهت برخی مطالب تازه آن را آوردیم.)