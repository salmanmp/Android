نامه 024-وصیت درباره دارایی خود 
وصیت اقتصادی نسبت به اموال شخصی 
این دستوری است كه بنده خدا علی بن ابیطالب، امیر مومنان نسبت به اموال شخصی خود برای خشنودی خدا، داده است، تا خداوند با آن به بهشتش درآورد، و آسوده اش گرداند. (قسمتی از این نامه است) همانا سرپرستی این اموال بر عهده فرزندم حسن بن علی است، آنگونه كه رواست از آن مصرف نماید، و از آن انفاق كند، اگر برای حسن حادثه ای رخ داد و حسین زنده بود، سرپرستی آن را پس از برادرش به عهده گیرد، و كار او را تداوم بخشد. پسران فاطمه از این اموال به همان مقدار سهم دارند كه دیگر پسران علی خواهند داشت، من سرپرستی اموالم را به پسران فاطمه واگذارم، تا خشنودی خدا، و نزدیك شدن به رسول الله (ص) و بزرگداشت حرمت او، و احترام پیوند خویشاوندی پیامبر (ص) را فراهم آورم. 
ضرورت حفظ اموال 
و با كسی كه این اموال در دست اوست شرط می كنم كه اصل مال را حفظ نموده تنها از میوه و درآمدش بخورند و انفاق كنند، و هرگز نهالهای درخت خرما را نفروشند، تا همه این سرزمین یكپارچه زیر درختان خرما بگونه ای قرار گیرد كه راه یافتن در آن دشوار باشد. و زنان غیر عقدی من كه با آنها بودم و صاحب فرزند یا حامله می باشند، پس از تولد فرزند، فرزند خود را گیرد كه او بهره او باشد، و اگر فرزندانش بمیرد، مادر آزاد است، كنیز بودن از او برداشته، و آزادی خویش را باز یابد.
/(ودیه) به معنی نهال خرما، و جمع آن (ودی) بر وزن (علی) می باشد، و جمله امام نسبت به درختان (حتی تشكل ارضها غراسا) از فصیح ترین سخن است یعنی زمین پردرخت شود كه چیزی جز درختان به چشم نیایند)/