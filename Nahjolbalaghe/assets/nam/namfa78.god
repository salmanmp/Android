نامه 078-به ابوموسی اشعری 
علل سقوط جامعه 
همانا بسیاری از مردم دگرگون شدند، و از سعادت و رستگاری بی بهره ماندند، به دنیاپرستی روی آورده، و از روی هوای نفس سخن گفتند، كردار اهل عراق مرا به شگفتی واداشته است، كه مردمی خودپسند در چیزی گرد آمدند، می خواستم زخم درون آنها را مدارا كنم، پیش از آنكه غیر قابل علاج گردد. 
تلاش امام در تحقق وحدت 
پس بدان در امت اسلام، هیچ كس همانند من وجود ندارد كه به وحدت امت محمد (ص) از من حریص تر، و انس او از من بیشتر باشد، من در این كار پاداش نیك و سرانجام شایسته را از خدا می طلبم، و به آنچه پیمان بستم وفا دارم، هر چند تو دگرگون شده، و همانند روزی كه از من جدا شدی نباشی. همانا بدبخت كسی است كه از عقل و تجربه ای كه نصیب او شده است محروم ماند، و من از آن كس كه به باطل سخن گوید یا كاری را كه خدا اصلاح كرده برهم زند، بیزارم. آنچه را نمی دانی واگذار، زیرا مردان بدكردار، با سخنانی نادرست به سوی تو خواهند شتافت، با درود.